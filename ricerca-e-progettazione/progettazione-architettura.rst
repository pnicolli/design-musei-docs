Progettazione dell'architettura
==================================

L’obiettivo dell’architettura dell’informazione è definire lo scheletro di base che costituirà il sito. Nel caso del modello, è essenziale per dare indicazioni chiare agli enti sulle sezioni in cui è diviso il sito, la gerarchia dei contenuti sulle pagine di dettaglio e le tassonomie per classificare i contenuti. Sulla base delle necessità informative degli utenti emerse dalla ricerca, abbiamo strutturato l’alberatura del modello, individuato le sezioni principali in cui dovrebbe essere diviso il sito, definito le nomenclature e le voci della navigazione di primo e secondo livello, modellizzato le relative tipologie di pagine e organizzato i contenuti all’interno di esse, stilato alcune tassonomie utili alla classificazione dei contenuti. 

Dopo aver definito questa prima bozza, abbiamo svolto una sessione di co-progettazione con gli stakeholder, rappresentanti di enti e fornitori tecnologici. I partecipanti - divisi in gruppi di lavoro misti - hanno ragionato nella prospettiva delle diverse personas sui diversi scenari d’uso, per revisionare i percorsi di navigazione possibili per raggiungere gli obiettivi informativi, individuare criticità, opportunità di miglioramento, e aumentare il livello di dettaglio delle soluzioni inizialmente proposte. I risultati di questa attività hanno permesso di informare le successive iterazioni sull’architettura del modello fino al raggiungimento della struttura definitiva. 
